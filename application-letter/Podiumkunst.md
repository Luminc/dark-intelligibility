Culturele vacatures 21-10-2025  Betaalde functie, Freelance/ZZP, Parttime
Podiumkunst.net: Junior Communicatie-medewerker
Podiumkunst.net in Hilversum zoekt een Junior Communicatiemedewerker voor 12 uur per week | Vacature voor een Betaalde functie, Freelance/ZZP, Parttime | Sluitingsdatum: 11-11-2025


Podiumkunst.net is een netwerkorganisatie die het grote verhaal van de podiumkunsten (muziek, theater en dans) in Nederland wil vertellen. Dat doen we door digitale archieven en collecties van podiumkunstinstellingen aan elkaar te koppelen. Zo legt Podiumkunst.net de basis voor een digitale infrastructuur om deze archieven en collecties digitaal tot leven te brengen, met elkaar te verbinden en nieuwe vormen van gebruik te faciliteren.

Het kernteam van Podiumkunst.net bestaat uit een netwerkcoördinator, coördinatoren voor de domeinen theater en muziek en een programmamanager. Zij worden ondersteund door de coördinator archiveren, coördinator digitale infrastructuur, projectcoördinator, medewerker communicatie, junior communicatiemedewerker en een controller. Het kernteam legt verantwoording af aan de directieraad van het consortium Podiumkunst.net. Het Nederlands Instituut voor Beeld & Geluid is penvoerder namens de consortiumpartners.

Wat doen wij?
Podiumkunst.net haakt aan bij al bestaande initiatieven en digitale verbindingen van en voor podiumkunst-, erfgoed- en culturele instellingen. Door de schatkamers van de podiumkunsten te verbinden en open te stellen blijven de beelden, verhalen en klanken uit het verleden beschikbaar. Ook is het een inspiratiebron voor alles wat nog gecreëerd en gepresenteerd gaat worden door (podium)kunstenaars in Nederland.

Junior Communicatiemedewerker
12 uur per week

Wie zoeken wij?
De junior communicatiemedewerker fungeert binnen Podiumkunst.net als direct aanspreekpunt voor de coördinator archiveren, de communicatiemedewerker en de programmamanager met betrekking tot de activiteiten van Podiumkunst.net. Hij/zij/hen ondersteunt deze collega’s op het vlak van communicatie & marketing en productie.

Communicatie & Marketing:

Sociale mediabeheer; volledig beheer en redactie van de contentkalender;
Website CMS beheer (WordPress); plaatsen van artikelen, updaten van de agenda, creatie van nieuwe pagina’s etc.;
Nieuwsbrief CMS beheer/ input verzamelen bij zowel het interne team als externe partijen, bewaken van de tijdlijn, redactie en opmaak van de content;
Verschillende soorten data (zoals contacten, webstatistieken en marketingresultaten) verzamelen, analyseren en gebruiken;
Incidenteel schrijven en/of aansturen van inhoudelijke artikelen en andere communicatie content, met name met betrekking tot de verschillende activiteiten, vanuit de doelstellingen en huisstijl van Podiumkunst.net;
Incidenteel vormgeving van rapporten, social media posts etc.
Productie:

Praktische en inhoudelijke ondersteuning en coördinatie bij de productie van evenementen en educatietrajecten; onder andere planning, draaiboeken, contact met locaties, techniek, artiesten, leveranciers;
Algemene assistentie bij evenementen op locatie – onder andere ondersteuning in uitvoering, faciliteren van vastlegging van het evenement.
Wie ben jij?

Enthousiasmerend, nieuwsgierig, creatief en pragmatisch/probleemoplossend;
Je bent bekend met alle lopende projecten en evenementen;
Organisatorisch en administratief sterk en proactief;
Ervaring met het schrijven van inhoudelijke (journalistieke) teksten;
Uitstekende mondelinge en schriftelijke vaardigheden in de Nederlandse taal;
Ervaring met en het bijhouden van (technische) ontwikkelingen op het gebied van (online) communicatie, PR en marketing;
In staat te schakelen tussen tone-of-voice voor verschillende doelgroepen en inhoudelijk meedenken over hoe de materie het beste over het voetlicht gebracht kan worden;
Ervaring met WordPress is een vereiste;
Liefde voor en affiniteit met de wereld van de podiumkunsten is een pre;
Bereidheid om praktische, hands-on kennis over good practices binnen archiveren op te doen;
Hbo-niveau of hoger.
Wat bieden wij?

Spannende en vooral leuke opdrachten bij een organisatie in opbouw;
Onderdeel zijn van een bevlogen groep mensen, die allemaal een warm hart hebben voor archieven van kunstenaars en makers;
Toegang tot een netwerk van archief-, erfgoed- en podiumkunstprofessionals.
De aanstelling is in eerste instantie voor 1 jaar, 12 uur per week, via een dienstverband of overeenkomst van opdracht. Daarna wordt eventueel verlengd met een dienstverband bij één van onze consortiumpartners.

Voor de waardering van de functie hanteren we als richtlijn cao Theater (schaal V). Definitieve inschaling vindt plaats op basis van relevante werkervaring.

Interesse?
Heb je belangstelling voor de functie? Solliciteer dan uiterlijk 11 november door middel van een bondige motivatie en cv (in pdf), gericht aan Monique in het Veld (mihveld@beeldengeluid.nl), Programmamanager Podiumkunst.net. Wil je meer weten over deze vacature, dan kun je haar een e-mail sturen. En kijk vooral ook op www.podiumkunst.net.

De eerste ronde sollicitatiegesprekken zal (onder voorbehoud) plaatsvinden in Hilversum, op dinsdag 18 november.

NB Podiumkunst.net onderschrijft de Code Diversiteit & Inclusie en wil als organisatie zoveel mogelijk een afspiegeling van de maatschappij zijn. Bij gelijke geschiktheid gaat de voorkeur uit naar een kandidaat die de diversiteit binnen het team versterkt.
___


18 aug, 2021.
Het verbinden en ontsluiten van collecties uit de podiumkunsten: metadata en het RDA-model
Podiumkunst.net staat voor verbinden. Verbinden van het netwerk van podiumkunsten en het ontsluiten van hun collecties. Maar hoe pak je dat aan? Hoe verbind je de metadata achter de prachtige collecties in het muziek- en theaterveld? En hoe maak je deze data beschikbaar voor alle podiumkunst liefhebbers? Deze uitdaging is Podiumkunst.net samen met haar werkgroep metadata aangegaan: het RDA-model gaat de toekomst van metadateren in de podiumkunsten worden. Maar wat is metadata eigenlijk en hoe gaat het RDA-model helpen om collecties beter vindbaar en zichtbaar te maken?


Wat is metadata?
“Metadata (ook wel metagegevens genoemd) zijn gegevens die de karakteristieken van gegevens beschrijven. Het zijn eigenlijk data over data.” aldus de definitie van het Nationaal Archief. Metadata is dus het zo uitgebreid mogelijk beschrijven van een object en zulke databestanden kunnen alomvattend zijn. Van de creator van het stuk en de datum van creatie, naar de talen waarin het is uitgegeven en door wie het waar en wanneer is uitgevoerd. En dat is volgens Marjon van Schendel, domeincoördinator muziek bij Podiumkunst.net erg belangrijk: “Omdat je moet weten wat je in huis hebt, zodat je het terug kunt vinden en kunt verbinden met andere collecties.” 

Metadata van de verschillende collecties binnen de podiumkunsten zijn verspreid en niet altijd op dezelfde manier beschreven. Daardoor is het moeilijk om alle informatie en gerelateerde objecten over een werk beschikbaar te krijgen. Neem als voorbeeld één van de bekendste tragedies van William Shakespeare: Romeo en Julia.

Romeo en Julia is niet alleen een toneelstuk, maar ook een boek, een opera en een musical. Naast de bladmuziek, de opnames en informatie over de uitvoerenden bestaan er programmaboekjes, zijn er kostuums voor op het podium ontworpen en zijn er talloze recensies geschreven. Al deze objecten en de bijbehorende data liggen vaak bij verschillende beheerders opgeslagen;  kranten hebben bijvoorbeeld de recensies in hun archief, maar de muziek of de kostuumontwerpen liggen elders opgeslagen. Afhankelijk van de aard van de instelling kan er ook meer of minder waarde aan de verschillende metadata worden gehecht. Voor een student Letterkunde is de tekst het meest interessant, maar voor een grafisch ontwerper zijn het juist de programmaboekjes en posters. 

De grootste en oudste uitdaging als het gaat om metadateren? Dat is toch wel echt het uniform hanteren van één standaard. Dat iedereen op dezelfde manier en met dezelfde spelling metadata invoert. Want is het nu Tchaikovsky, Chaikovskiy of toch Tsjaikovsky?


Één van de vele manieren van catalogiseren van vroeger: op basis van de eerst gezongen tekst in het lied. Archief Stichting Omroep Muziek, Hilversum.
Het LRM / RDA-model
Het ontwikkelen van een standaard voor metadatering is voor Podiumkunst.net een middel om het overkoepelende doel te realiseren; het verbinden en ontsluiten van collecties. Pas als de metadata uniform is kun je koppelingen maken tussen verschillende collecties. Hiervoor is er een werkgroep metadata opgericht bestaande uit specialisten (veelal catalogiseerders) van Stichting Omroep Muziek, Musidesk, Koninklijke Bibliotheek, Allard Pierson, Nederlands Instituut voor Beeld en Geluid, Muziekweb, Nederlands Muziek Instituut en Podiumkunst.net. 

De werkgroep heeft verschillende modellen voor metadatering kritisch beoordeeld en is uitgekomen op het Library Reference Model (LRM) en het Resource Description and Access Model (RDA), dat daarvan een uitwerking is. Waarom juist dit model? “Het LRM / RDA-model is flexibel, gericht op het verbinden van bibliotheek- en cultureel erfgoedcollecties, goed gedocumenteerd, gedegen en er zit een grote organisatie [de IFLA] achter” aldus Marjon van Schendel. Vooral de flexibiliteit gaf voor de werkgroep de doorslag. Het model moet namelijk op de gehele breedte van de podiumkunsten toepasbaar zijn.

De eerstvolgende stap voor de werkgroep is het opstellen van een applicatieprofiel waarin onder meer wordt beschreven welke entiteiten, elementen en vocabulaires (gestandaardiseerde termenlijsten voor bijvoorbeeld personen, instrumenten en genres) binnen het RDA-model worden gebruikt en welke metadata minimaal vereist zijn voor toetreding tot het netwerk van verbonden collecties. Hiervoor wordt nauw samengewerkt met het Netwerk Digitaal Erfgoed en het daar ontwikkelde termennetwerk en met de RDA Steering Committee, toezichthouder van het RDA-model. Simpel uitgelegd kan met het LRM / RDA-model als volgt worden gewerkt:

Je begint met de basis data; voor kleinere en beginnende instellingen kan dit een exceloverzicht zijn, maar ook een collectiebeheersysteem vormt de basis.

Deze gegevens vertaal je naar het RDA-model door middel van mapping

Voorbeeld van mapping → Hilversum valt onder plaats onder identifier X in het RDA-model

Als de collectie volledig met het RDA-model is gemapt, wordt deze gepubliceerd als Linked Open Data (LOD). Linked data is een manier om informatie uit verschillende bronnen op het web aan elkaar te verbinden zodat er verrijkte of nieuwe informatie ontstaat. Met open data zorg je ervoor dat de betreffende informatie ook kan en mag worden hergebruikt.

Met een zoekfunctie op een online portaal kan dan binnen de collectie of meerdere collecties worden gezocht en krijg je alle data die met jouw zoekterm te maken hebben te zien. Natuurlijk moet dit dan wel zijn vastgelegd in het systeem van de beherende instelling. Zo blijft de data bij de bron en als er bij de bron (lees de beherende instelling) iets wordt veranderd aan de metadata, dan is deze aanpassing gelijk doorgevoerd in alle systemen en portalen waar de data wordt gebruikt. Dat scheelt heel wat aanpassingen!


Het RDA-model
De toekomst van metadateren voor de podiumkunsten
Om de kolossale klus van het metadateren van de podiumkunsten te klaren, moet de werkgroep ergens beginnen. Dat doet ze met het domein muziek, zowel met de grotere en oudere collecties van de deelnemers in de werkgroep, als met een instelling die begint met catalogiseren, zoals de Nederlandse Bachvereniging. Juist door bij verschillende collecties te starten bij verschillende stappen in het proces van metadateren kan de werkgroep al vroeg veel testen en leren. Hoe meer zij leert, hoe sneller en beter de collecties van de podiumkunsten worden verbonden en ontsloten. Want uiteraard worden alle ervaringen gedeeld met het gehele netwerk van Podiumkunst.net.



door Laura Schotte
___
7 apr, 2022.
De Podiumkunst.net knowledge graph: Het hart van de digitale infrastructuur die podiumkunst-collecties samenbrengt
Podiumkunst.net werkt toe naar een digitaal platform waarin het Nederlandse podiumkunst-erfgoed samenkomt. Dit platform wordt gedefinieerd als de verbindende ‘bruikbaar’-laag van de data, zoals beschreven in de DERA. Om dit digitale platform te kunnen maken, is een goede digitale infrastructuur nodig. Deze infrastructuur omvat afspraken en technische voorzieningen die het voor elke podiumkunsten-instelling met een archief of collectie mogelijk maakt om aan te sluiten bij het digitale netwerk. Het hart van deze digitale infrastructuur wordt gevormd door de Podiumkunst.net knowledge graph: het netwerk van verbonden digitale collectiedata uit de collecties binnen het podiumkunst-veld. 


De drie lagen van data binnen het podiumkunst-erfgoed
Podiumkunst.net knowledge graph
De Podiumkunst.net knowledge graph bestaat uit een verzameling van verbonden collecties. De collectiedata wordt daarbij niet naar een centrale repository overgeheveld, maar blijft bewaard bij de bron en daarmee bij de oorspronkelijke beheerder van de collectie. De Podiumkunst.net knowledge graph is dus in hoge mate decentraal. Zodra collectiedata aan  de Podiumkunst.net knowledge graph is verbonden kan de beheerder de eigen collectiedata op haar website plaatsen en de relatie met andere collecties zichtbaar maken middels bijvoorbeeld een widget die Podiumkunst.net beschikbaar maakt. De optie om een centraal portal te ontwikkelen wordt in een later stadium onderzocht.

Verbinden, structureren en aansluiten
Voorafgaand aan het ontwerp van de digitale infrastructuur heeft Podiumkunst.net met tien organisaties uit het podiumkunst-veld gesproken: Stichting Omroep Muziek, Muziekweb, Allard Pierson, Beeld & Geluid, DEN, Netwerk Digitaal Erfgoed (NDE), Digitaal Informatieplatform Podiumkunsten (DIP), Netwerk Archieven Design en Digitale Cultuur (NADD), LIMA en PublicSpaces. Wat willen zij nou eigenlijk zien op een digitaal platform dat podiumkunst-erfgoed samenbrengt? De wensen zijn duidelijk: Het verbinden van collecties, het structureren van data en het aansluiten bij bestaande ontwikkelingen. 

Verbinden

Een veelgehoorde wens is het verbinden van collecties. Daarbij wordt ook nagedacht of en hoe Podiumkunst.net kan fungeren als een algemene zoekfunctie voor de podiumkunsten. Hierdoor zou de informatie beschikbaar worden gemaakt voor verschillende soorten publiek: van onderzoekers tot particuliere geïnteresseerden. 

Structureren

Daarnaast wordt momenteel informatie uit collecties beschreven op een manier die per organisatie verschilt. Standaardisatie daarin werd als wens meegegeven door meerdere van de gesproken organisaties. Om dat te realiseren is het noodzakelijk een gedeelde bron aan te wijzen waar de standaarden worden beheerd om zo de eenduidigheid in definities te waarborgen.

Aansluiten

Tot slot hoeft het wiel niet opnieuw te worden uitgevonden als we aansluiten bij bestaande ontwikkelingen. Denk aan de DERA-principes, maar ook aan bestaande (pilot)projecten en tools van en voor grotere en kleinere podiumkunst-instellingen. En ook de erfgoed-brede standaarden die al ontwikkeld zijn door het NDE zijn voor de digitale infrastructuur zowel bruikbaar als belangrijk om steeds bij te blijven aansluiten. Onder andere via het Datasetregister, dat nu bij het Nationaal Archief is belegd. 

Op basis van de gesprekken met de genoemde organisaties en andere collectiebeheerders en belanghebbenden zijn negen architectuurprincipes voor het digitale platform geformuleerd. Deze principes moeten ervoor zorgen dat we eenduidigheid creëren in de wijze waarop verschillende deelnemers en collecties met elkaar verbonden worden, zodat oplossingen niet complexer worden dan nodig. Dat komt stabiliteit, toepasbaarheid en betaalbaarheid ten goede.


Architectuurprincipes Podiumkunst.net
Een uien-model van metadata voor de podiumkunsten
De algemene principes voor de beoogde digitale infrastructuur steunen zich dus op de architectuur, die zich weer steunt op de wensen uit het podiumkunst-veld. Het conceptuele deel voor de infrastructuur, de knowledge graph die het allemaal mogelijk gaat maken, wordt gebaseerd op het RDA-model. De implementatie van dit model is opgebouwd vanuit de zogenaamde WEMI-structuur, waarin onderscheid wordt gemaakt tussen Werken, Expressies, Manifestaties en Items. Hieraan zijn diverse andere objecttypen gerelateerd (zoals Personen, Plaatsen, Tijdsspannes en – meer generiek – ‘Dingen’ (Res) en aanduidingen (Nomen)).

RDA bestaat uit een eenvoudige hiërarchie van klassen. Aan deze klassen zijn eigenschappen toegekend, vanuit een (complexe) structuur van properties en subproperties waarin de klassenhiërarchie doorklinkt. Relaties tussen klassen zijn vastgelegd als property bij het beginpunt van de relatie. Uit de definitie wordt het eindpunt dan duidelijk.


RDA-model hiërarchie
Ondanks de rijke hiërarchie en de hoeveelheid properties die RDA kent (meer dan 4.000), is het model niet allesomvattend. De property-/subproperty-structuur die RDA hanteert, biedt ruimte om Podiumkunst.net-specifieke properties op de juiste plek in de hiërarchie toe te voegen, als subproperties van RDA-properties. Deze PK.net-properties vormen als het ware een schil om de kern van RDA-properties. Voor sommige relaties kan bijvoorbeeld de wens bestaan om die, in de context van de podiumkunstensector, specifieker te maken. Zo kent RDA de relatie ‘is muziek voor werk’, maar niet de specifiekere aanduiding ‘is muziek voor dans’. Een dergelijke, specifiekere property is – als subproperty van ‘is muziek voor werk’ – kandidaat om in de PK.net-schil te worden opgenomen. 


RDA uien-model voor Podiumkunst.net
Met deze digitale infrastructuur werkt Podiumkunst.net toe naar haar voornaamste doel; het verbinden van de schatkamers van de Nederlandse podiumkunsten en deze open stellen voor makers, onderzoekers en liefhebbers. Wil jij meer weten over het digitale platform? Raadpleeg dan één van de volgende bronnen:

De Podiumkunst.net MediaWiki pagina

Eenvoudige uitleg over metadata en het RDA-model

Toelichting van de keuze voor het RDA-model

Voor vragen kun je contact opnemen met communicatie@podiumkunst.net 

door Laura Schotte
___
Nationale Strategie Digitaal Erfgoed
Podiumkunst.net werkt volgens de principes van de Nationale Strategie Digitaal Erfgoed. De Nationale Strategie Digitaal Erfgoed heeft als doel erfgoedcollecties digitaal met elkaar te verbinden, opdat gebruikers al deze verhalen over en met erfgoed beter kunnen vertellen. De sleutel hiervoor ligt in samenwerking in het Netwerk Digitaal Erfgoed (NDE), door het ministerie van Onderwijs, Cultuur en Wetenschap ondersteund met de Nationale Strategie.

De Nationale Strategie Digitaal Erfgoed is niet alleen een strategie voor digitalisering, het is vooral ook een strategie voor samenwerking. In 2022 heeft Podiumkunst.net het Manifest Netwerk Digitaal Erfgoed ondertekend waarmee we officieel de uitgangspunten van de Nationale Strategie Digitaal Erfgoed onderschrijven. 

Uitgangspunten 2025 - 2028
Inspelen op (her)gebruik
Iedereen moet erfgoed kunnen beleven, ongeacht iemands vragen, interesses of voorkennis. Verbonden erfgoed is hiervoor een randvoorwaarde. Het verbinden van digitaal erfgoed is geen doel op zich, maar een middel om (her)gebruik van erfgoed zo goed mogelijk te ondersteunen. Het zorgt voor een overzichtelijk aanbod van erfgoedinformatie, zodat de grenzen tussen collecties en de muren tussen organisaties de beleving niet in de weg staan. Bij de ontwikkeling van toepassingen zijn het gedrag van gebruikers en de kenmerken van doelgroepen leidend.

Decentraal aanpakken wat kan, centraal wat moet
Duurzaam verbonden erfgoed vraagt om een decentrale aanpak. Erfgoed en informatie, kennis en expertise zijn verspreid over het netwerk. Het doel is niet om die op één plek samen te brengen, maar om ervoor te zorgen dat ze gekoppeld kunnen worden (informatie) of naar behoefte uitgewisseld (kennis en expertise). Erfgoedbetrokkenen doen dit zoveel mogelijk zelf, direct vanuit de bron. Ze volgen hierbij de in het netwerk gemaakte afspraken en gebruiken gedeelde voorzieningen. Zo kunnen ze in hun eigen tempo, en met behoud van regie, bijdragen aan verbonden erfgoed.

Ieder speelt zijn rol
Het verbinden van digitaal erfgoed is een gedeelde opgave. Erfgoedbetrokkenen dragen hieraan bij vanuit hun eigen rol. Om verbonden erfgoed te realiseren, werken ze samen in netwerkverband. De deelnemers delen kennis en ervaringen en ontwikkelen gezamenlijke voorzieningen. Zo bereiken ze veel meer dan ieder afzonderlijk. Digitaal erfgoed verbinden kúnnen ze ook niet alleen – ze zijn afhankelijk van elkaars inzet.

Afspraken zijn leidend
Deelnemers in het netwerk maken afspraken over het online beschikbaar stellen van erfgoedinformatie. Ze volgen daarbij waar mogelijk internationale (web)standaarden. Deze afspraken, vastgelegd in de Digitaal Erfgoed Referentie Architectuur (DERA), zijn niet statisch, maar worden voortdurend bijgewerkt. Bij het herzien van de afspraken speelt het Netwerk Digitaal Erfgoed in op nieuwe technologische ontwikkelingen en veranderingen in de werkpraktijk.
___
Wat is Podiumkunst.net?
Er wordt in Nederland veel theater en muziek gemaakt van een hoog kwalitatief niveau. Van veel van die voorstellingen en concerten bestaan beeld- of geluidsopnames. Daarnaast zijn er programmaboekjes, bladmuziek, recensies, registraties, foto’s en andere blijvende herinneringen aan al die prachtige podiumkunst.

Podiumkunst.net verbindt de schatkamers van de Nederlandse podiumkunsten en stelt deze open voor makers, onderzoekers en liefhebbers. Het einddoel is een integraal en toegankelijk digitaal overzicht van het Nederlandse podiumkunst-erfgoed, dat de geschiedenis van de Nederlandse podiumkunsten levend maakt en een inspiratiebron voor makers van nu en de toekomst kan vormen.

Daarvoor gaat Podiumkunst.net:

alle muziek- en theatercollecties onderbrengen in een netwerk van collecties
dat netwerk toegankelijk maken voor iedereen
daarmee een inspiratiebron creëren voor makers, onderzoekers en liefhebbers.
Podiumkunst.net is een netwerk
In Nederland zijn er veel instellingen en gezelschappen in de podiumkunsten. Podiumkunst.net werkt intensief met hen samen met als doel hun digitale collecties tot één groot online podiumkunsten netwerk om te vormen. Elke instelling blijft eigenaar en verantwoordelijk voor zijn eigen collectie in dit levende archief.

Podiumkunst.net zorgt voor:

bewustwording, zodat het voor alle instellingen eenvoudig en vanzelfsprekend wordt om hun digitale collecties open te stellen
een open netwerk en ondersteuning voor iedereen die digitale materialen of collecties wil openstellen
een toegankelijke infrastructuur, waarbinnen digitale collecties gekoppeld of samengevoegd kunnen worden
ondersteuning bij de juiste keuzes in het digitaliseren van analoge collecties door podiumkunstinstellingen en -gezelschappen
Podiumkunst.net is een bron van inspiratie
Veel jonge muzikanten en theatermakers hebben behoefte aan een historische context. Nu is die vaak niet of nauwelijks te vinden. Ook onderzoekers en liefhebbers kunnen de verbanden tussen uitvoeringen of een compleet overzicht van het werk van een acteur, regisseur, dirigent of componist niet in één oogopslag vinden. Podiumkunst.net wil in die behoefte voorzien, en daarmee liefhebbers, onderzoekers en kunstenaars inspireren, zodat ook de toekomst van de podiumkunsten gewaarborgd blijft.

Podiumkunst.net wil een centraal toegankelijk netwerk van digitale collecties creëren, een netwerk dat met een simpele muisklik te bereiken is en waarin iedereen zich kan onderdompelen in de geschiedenis van de Nederlandse podiumkunsten.

Door oude en nieuwe collecties bij elkaar te brengen, ontstaat een completer en diverser beeld van de geschiedenis van de podiumkunsten. Door nieuwe verbindingen tussen digitale collecties wordt de geschiedenis nieuw leven ingeblazen.

Wat doet Podiumkunst.net?
de schatkamers van de podiumkunsten digitaal openstellen voor makers, onderzoekers en liefhebbers
collecties van muziek- en theaterinstellingen digitaal toegankelijk maken voor iedereen
bewustwording en kennisdeling over collecties stimuleren bij alle instellingen
de geschiedenis van de Nederlandse podiumkunsten levend maken